---
permalink: /skazani_na_beton/
title: Skazani na beton
exclude: true
layout: default
author: Bartek Wilczek
date: 2022.04.16
---

# {{ page.title }}
##### {{ page.author }}, {{ page.date }}

Niniejszy tekst opisuje jak nieprecyzyjne zapisy miejscowego planu zagospodarowania przestrzennego pozwalają
inwestorom w majestacie prawa obchodzić wytyczne dotyczące gęstości zabudowy i powierzchi zielonych.

Skupimy się na trzech przykładach inwestycji powstałych w obszarze nazwanym [stosownej uchwale MPZP](http://uchwaly.um.wroc.pl/uchwala.aspx?numer=XXIX/2255/04)
`Kowale II, część wschodnia`, a oznaczonym na mapach w geoportalu liczbą `267`.
W Studium oszar ten nazywa się `Kowale` i nosi oznaczenie `C10`

Stwierdzona empirycznie relacja pomiędzy Studium, MPZP a realizacją może być najprościej przedstawiona graficznie w następujący sposób.
![Teoria i praktyka](https://i.ibb.co/kyLJs32/studium-klient-meme.png "Teoria i praktyka"){:.center}

> info "Uwaga"
>
> Nie jest intencją autora atakowanie inwestorów stojących za omawianymi inwestycjami, ani tym bardziej ich mieszkańców.
> Inwestor działa w granicach prawa i jego interesem jest realizacja zysku - nie troska o zieleń, krajobraz, czy uliczne korki.
> Mieszkańcy również nie są winni zaistniałej sytuacji kupując w dobrej wierze mieszkania położone w dogodnej lokalizacji i dające namiastkę prywatnej zieleni.
> To Urząd, będąc autorem obowiązującego prawa ponosi odpowiedzialność za zrównoważony rozwój miasta, jego krajobraz i dostępność zieleni.
> Tylko Urząd jest w stanie doprowadzić obowiązujące przepisy do kształu, który pozwoli na realizację wizji, którą ten sam Urząd kreśli w Studium.

## Teoria

### Studium uwarunkowań i kierunków zagospodarowania przestrzennego Wrocławia

Studium jest dokumentem będący koncepcyjną bazą do tworzenia szczegółowych regulacji prawnych w zakresie planowania przestrzennego.
Aktualnie obowiązujące zostało opublikowane w 2018 i dla zagospodarowania Kowal przewiduje zamieszkiwanie indywidualne i styl sielski.

<div class="collapsible-wrapper">
<div class="collapsible-control">➤ Rozwiń zapisy Studium dla Kowal</div>
<div class="collapsible-content" style="display: none">

> citation "Wypis ze Studium"
>
> **Polityka kształtowania zieleni i środowiska przyrodniczego dla obszarów sielskiego stylu zamieszkiwania**
>
> W ramach polityki kształtowania zieleni i środowiska przyrodniczego dla obszarów sielskiego stylu zamieszkiwania, należy dążyć do:
> - zachowania dawnych układów zieleni towarzyszącej historycznej zabudowie, podkreślającej charakter wiejskiego układu urbanistycznego,
> - rozwinięcia i uczytelnienia powiązań pomiędzy terenami dolin rzecznych i zwartych kompleksów leśnych a obszarami zabudowy,
> - podniesienia standardu i uzupełniania istniejących skwerów i innych form zieleni urządzonej ogólnodostępnej,
> - wykreowania nowych terenów zieleni ogólnodostępnej w formie skwerów i zieleńców,
> - ograniczania dogęszczania zabudowy kosztem terenów zieleni,
> - zachowania jak największej liczby drzew, w szczególności wiekowych okazów dendroflory.
>
> **Styl sielski**
>
> Styl sielski to sposób zamieszkiwania w dawnych wsiach, w których zachował się dawny ich
> układ. Charakterystyczne relikty dawnych wsi dolnośląskich – główna droga lub wrzecionowaty
> obszar pomiędzy dwoma drogami – zwykle z kościołem, szkołą, stawem, zieleńcem – pełnią funkcję
> centrum osiedla i miejsca spotkań sąsiedzkich. Mieszka się tu w wolnostojących domach
> jednorodzinnych oraz przystosowanych do tego budynkach pofolwarcznych i poinwentarskich,
> swobodnie rozlokowanych, najczęściej ze stromymi dachami. Często zamieszkiwaniu towarzyszy
> prowadzenie działalności usługowej lub rzemieślniczej, w tych samych budynkach. Drogi polne, ciągi
> zadrzewień śródpolnych i cieki prowadzą mieszkańców do otaczających dawne wsie otwartych
> terenów zieleni, rolniczych i nadrzecznych.
> W ramach wytycznych dla stylu sielskiego:
>
> * zabudowę mieszkaniową dopuszcza się jako jednorodzinną i wielorodzinną,
> * za dominującą uznaje się zabudowę mieszkaniową jednorodzinną,
> * zabudowę mieszkaniową wielorodzinną dopuszcza się wyłącznie jako lokalne uzupełnienia historycznych układów urbanistycznych dawnych wsi z poszanowaniem ich skali, gabarytów budynków i formy dachów,
> * dopuszcza się wyłącznie następujące formy zabudowy mieszkaniowej jednorodzinnej: wolnostojące, w zabudowie bliźniaczej,
> * zaleca się następujące minimalne powierzchnie działek budowlanych dla form zabudowy mieszkaniowej:
>   - budynek jednorodzinny wolnostojący: 500 m2,
>   - budynek jednorodzinny w zabudowie bliźniaczej: 300 m2,
> f. należy dążyć do:
>   - utrzymania i ochrony rdzenia układu wsi,
>   - utrzymania elementów zagospodarowania stanowiących relikty dawnej wsi,
>   - ochrony skali i układów zabudowy dawnej wsi,
>   - kształtowania zabudowy w sposób podkreślający charakterystyczne układy i gabaryty wiejskich budynków,
>   - powiązania i wzajemnej integracji zespołów zabudowy w spójne całości,
>   - wyposażenia układu dawnej wsi w usługi podstawowe i zieleń,
>   - przeznaczenia rdzeni dawnych wsi na obiekty dostępne publicznie, takie jak obiekty kultury, gastronomii, handlu, religijne, a także tereny rekreacyjne i zieleni,
> * zaleca się:
>   - pozostawianie terenów wokół zespołów zabudowy dawnych wsi jako tereny otwarte,
>   - przekształcanie dawnych form zabudowy zagrodowej i folwarcznej w obiekty gastronomii, rekreacji, usług hotelowych lub zabudowę mieszkaniową podkreślające i eksponujące walory architektury regionalnej dawnej wsi dolnośląskiej,
>   - kształtowanie dachów zabudowy jako spadzistych w celu nawiązania do charakteru dawnej wsi dolnośląskiej.

</div>
</div>

.

### Miejscowy Plan Zagospodarowania Przestrzennego

Zapisy aktualnie obowiązującego MPZP z 2004 wyglądają korzystnie z perspektywy zachowania sielskiego charakteru osiedla
opisanego w Studium. Przy parcelacji nowych działek wymuszają minimalną powierzchnię właściwą dla
różnych form budownictwa jednorodzinnego, przy czym najmniejsza dozwolna działka może mieć powierzchnię nie mniejszą niż 400m2 (zabudowa szeregowa).

Ponadto co najmniej 50% powierzchni działki ma stanowić powierzchnia biologicznie czynna, z czego
kolejnych 50% ma stanowić zieleń wysoka. Zatem 25% powierzchni działki mają stanowić drzewa.
Brzmi to bardzo dobrze: jak przepis na miasto-ogród.

<div class="collapsible-wrapper">
<div class="collapsible-control">➤ Rozwiń zapisy MPZP dla Kowal</div>
<div class="collapsible-content" style="display: none">

> citation "Wypis z MPZP"
>
> § 7
>
> Ustala się następujący sposób parcelacji gruntu:
> * możliwość wydzielenia terenów określonych w planie;
> * podział na działki pod warunkiem  zapewnienia  dojazdu  do  ulicy
> z wyjątkiem sytuacji, gdy  wydzielenie  działki  służy  powiększeniu
> innej działki mającej dostęp do ulicy;
> * dopuszcza  się następujące wielkości nowo projektowanych działek
> dla zabudowy mieszkaniowej jednorodzinnej:
>   * w układzie wolno stojącym powierzchnia działki nie  mniejsza  niż 700 m2, zalecana szerokość frontu działki nie mniejsza niż 16 m,
>   * w  układzie  bliźniaczym  powierzchnia  działki nie mniejsza niż 600 m2, zalecana szerokość frontu działki nie mniejsza niż 12 m,
>   * w układzie  szeregowym  powierzchnia  działki  nie  mniejsza  niż 400 m2, zalecana szerokość frontu działki nie mniejsza niż 9 m,
>   * możliwość  wydzielenia  działki  bez  względu  na  powierzchnię w  sytuacji, gdy  wydzielenie  działki  służy  powiększeniu   innej działki.
>
> § 8
>
> Ustala się następujący sposób ochrony i kształtowania środowiska:
>
> [...]
>
> 14) przeznaczenie   części  powierzchni  działki  na  powierzchnię biologicznie czynną na terenach:
> * zabudowy mieszkaniowej jednorodzinnej - co najmniej 50 %,  w  tym co najmniej 50 % ma stanowić zieleń wysoka,
> * zabudowy   mieszkaniowej  wielorodzinnej  -  co  najmniej  30 % powierzchni  działek,  w  tym  co  najmniej  60 % ma stanowić zieleń wysoka,
> * usługowych - co najmniej 30 %, w tym co najmniej 60 % ma stanowić zieleń wysoka,
> * aktywności  gospodarczych  - co najmniej 30 %, w tym co najmniej 70 % ma stanowić zieleń wysoka,
>
> 15)  zachowanie  wartościowego   drzewostanu   z   wyjątkiem   drzew owocowych, poza terenami ulic;
>

</div>
</div>

.

### Podsumowanie

Lektura obowiązujących regulacji rysuje dla Kowal sielski obraz miasta-ogrodu.
Jest to jednak złudzenie, które pryska w pierwszym kontakcie z działem prawnym firmy deweloperskiej.

## Praktyka

Praktyka firm deweloperskich obnaża prawne nieścisłości zapisów MPZP, które sprawiają,
że wytyczne na temat rozmiarów działek i ich zazielenienia są bardzo proste do obejścia.

Jako że teren zielony nie jest źródłem zysku w interesie dewelopera jest minimalizacja jego udziału w realizowanych inwestycjach
przy jednoczesnej maksymalizacji powierzchni mieszkalnej. Nie wynika to ze złej woli, ale biznesowej racji bytu.

Do utrzymania sielskiego charakteru osiedla wymagane są dwa parametry:
* minimalna wielkość działki
* udział zieleni (powierzchnia biologicznie czynna i zieleń wysoka)

Poniżej przedstawiono omówienie kilku stosowanych od lat sztuczek prawnych, pozwalających na kreatywną interpretację powyższych parametrów.
Efekt jest taki, że zamiast miasta-ogrodu powstaje na Kowalach miasto-parking.

* **Współudział we własności gruntu.**
  Regulacje dotyczące minimalnej powierzchni działki dotyczą tylko nowych podziałów geodezyjnych. Świadomy tego inwestor nie będzie przeprowadzał
  takiego podziału. Konsekwencją dla mieszkańców jest niemożność posiadania na właność gruntu, na którym stoi ich nieruchomość.
  Ponadto niewielkie rozmiary przydomowych ogródków (nierzadko 20-30m2) eliminują z nich zupełnie zieleń wysoką jako potrzebującą większej przestrzeni.
* **Domy jednorodzinne, wielolokalowe.**
  Pojęcie to łatwo zrozumieć myśląć o rodzinie wielopokoleniowej, gdzie dzieci wydzielają fragment większego domu na niezależne, własne mieszkanie.
  Współczesny deweloper buduje domy wielolokalowe (maksymalnie czterolokalowe) mieszcząc się w prawnych ramach budownictwa jednorodzinnego.
  Szersze omówienie zjawiska można znaleźć w [niniejszym artykule](https://www.rp.pl/nieruchomosci/art16619471-kiedy-dom-jednorodzinny-moze-miec-cztery-lokale).
* **Wliczanie do powierzchni biologicznie czynnej ażurowego bruku.**
  Według prawa ażurowy bruk może być wliczany do powierzchni biologicznie czynnej. To sprawia, że zabrukowana w ten sposób droga dojazdowa i miejsce postojowe
  są powierzchnią biologicznie czynną. Możliwe, że wyrośnie tam kiedyś mech i zamieszkają drobne insekty, a woda będzie miała jak przesiąkać,
  jednak z perspektywy mieszkańców trudno uznać taką powierzchnię za jakąkolwiek formę zieleni.
* **Wliczanie do powierzchni biologicznie czynnej tarasowej/dachowej zieleni ekstensywnej.**
  Podobnie jak ażurowy bruk zieleń ekstensywna na dachu budynku wlicza się do powierzchni biologicznie czynnej.
  Podobnie jak powyżej korzyść z takiego rozwiązania dla mieszkańców jest pomijalna.
* **Nasadzenia zastępcze.**
  Za każde wycięte drzewo inwestor jest zobowiązany do przeprowadzenia nasadzeń zastępczych. Niestety wiążą się z tym dwa problemy:
  * Nowo posadzone drzewo będzie w stanie spełnić funkcję wyciętego 20-letniego drzewa po upływie 20 lat.
    Mowa o retencji, cieniu, izolacji akustycznej, filtrowaniu powietrza, czy wreszcie walorach wizualnych.
  * Nie ma możliwości egzekwowania przez Urząd faktycznego utrzymania nasadzeń zastępczych. Niejednokrotnie po odbiorze inwestycji
    nasadzenia zastępcze obumierają pozbawione opieki. Odpowiedzialność prawna za utrzymania tych nasadzeń jest rozmyta.

Poniższe przykłady (szczególnie galerie map i zdjęć) doskonale obrazują zastosowanie omówionych sposobów w praktyce.

### Inwestycja A

Zabudowa jednorodzinna szeregowa. Brak podziału geodezyjnego. Wykorzystanie ażurowego bruku oraz zielonych tarasów.
Zieleń wysoka w teorii (prawdopodobnie) realizowana przez nasadzenia w indywidualncych ogródkach mieszkańców. W praktyce nie występuje.
Na działce o powierzchni 2760m2 postawiono 16 domków. Daje to średnio 172m2 powierzchni na lokal: więcej na skrajach, mniej na środku.
MPZP dla tego obszaru sugerował parcelację na działki o powierzchni ok. 1000m2.
Zatem w miejscu gdzie MPZP przewidywał 3 domy powstało ich (w zgodzie z tymże MPZP) ponad pięć razy więcej.

{% include gallery.html id="beton_inwestycja_a" %}

### Inwestycja B

Na dwóch działkach przeznaczonych pod zabudowę jednorodzinną postawiono trzy domy dwulokalowe. Zatem sześć lokali zamiast dwóch.
Powierzchnia działki na lokal to ok. 140m2. Brak podziału geodezyjnego.
Zastosowano ażurowy bruk i nasadzenia zastępcze w miejscu wyciętych drzew.
Jak dotąd, po trzech latach od posadzenia, nie spełniają one funkcji zieleni wysokiej.

{% include gallery.html id="beton_inwestycja_b" %}

### Inwestycja C

Działka o powierzchni ok. 970m2, powstała wcześniej z parcelacji większej działki o charakterze rolnym.
Przewidziana pod zabudowę jednorodzinną. Wybudowano na niej dwa domy jednorodzinne w zabudowie bliźniaczej, łącznie cztery lokale.
Powierzchnia działki przypadająca na lokal to 242m2, przy czym ok. 17% całkowitej powierzchni działki zajmuje droga dojazdowa
wykonana z ażurowej kostki, przez co wliczana do powierzchni biologicznie czynnej.
Zieleń wysoka prawdopodobnie zaplanowana w przydomowych ogródkach o niedużej powierzchni. W praktyce nieobecna.

{% include gallery.html id="beton_inwestycja_c" %}

### Podsumowanie

Przykłady jak powyższe można bez trudu mnożyć. Niemal każda inwestycja wybudowana w ostatnich latach kończy się tak samo:
ażurowy bruk w roli powierzchni biologicznie czynnej, ogródki zredukowane do trawników, wycinka drzew bez perspektyw na ich odzyskanie, wprowadzenie do ruchu
wielokrotnie więcej samochodów niż ulice są w stanie przyjąć.
Jeśli ten trend nie zostanie powstrzymany Kowale podzielą los Partynic,
stając się zakorkowanym przedmieściem bardziej przypominającym parking niż dawną, zieloną wieś.

## Skutki

Skutki opisanej sytuacji należy rozpatrywać w kilku aspektach:
* **Prawny.**
  Trudno ufać Urzędowi jako instytucji tworzącej prawo. Czytając regulacje można (i należy) spodziewać się zachowania sielskiego
  charakteru osiedla, podczas gdy faktycznie Urząd pozwala w majestacje prawa zabetonować niemal każdą działkę. Sytuacja taka nie
  zachęca indywidualnych nabywców do kupna na Kowalach działki z myślą o faktycznej zabudowie jednorodzinnej,
  ponieważ działki sąsiednie mogą w nadchodzących latach przyjąć kształt zabudowy *de facto* wielorodzinnej.
* **Ekonomiczny.**
  Możliwość tworzenia zabudowy *de facto* wielorodzinnej sprawia, że ceny działek rosną do kwot dostępnych tylko dla
  podmiotów biznesowych, dysponujących dużym budżetem. Firmy deweloperskie konkurują pomiędzy sobą o miejsce budowy kolejnych
  szeregówek windując cenę za metr kwadratowy działki do poziomu sprawiającego, że budowa domu faktycznie jednorodzinego jest
  dostępna tylko dla garstki naprawdę bogatych ludzi, mogących możliwościami finansowymi konkurować z deweloperami.
* **Środowiskowy.**
  Masowa wycinka drzew, bez realnych perspektyw na ich zastąpienie niesie ze sobą szereg konsekwencji:
  * Obniżona retencja - więcej wody spływa do kanalizacji zwiększając ryzyko zalań, mniej pozostaje na miejscu na potrzeby istniejącej zieleni.
  * Mniej cienia - wzrost temperatury powietrza, większe zapotrzebowanie na używanie klimatyzacji
  * Więcej zanieczyszczeń powietrza - liście mają zdolności ich zatrzymywania
  * Więcej hałasu - korony drzew rozpraszają dźwięk
  * Mniej tlenu i więcej CO2 - drzewa podczas odżywiania "zamieniają" CO2 na tlen
  * Obniżenie wartości nieruchomości - działki z dostępem do zieleni są warte więcej niż z dostępem do betonu
  * i tak dalej, ciąg dalszy listy dostępny na przykład [tutaj](https://www.salon24.pl/u/magazyn/946223,zielen-aglomeracyjna-potrzeba-nam-w-miastach-duzych-drzew-a-nie-sadzonek)
* **Infrastrukturalny.** Przepustowość infastruktury Kowal została zaprojektowana na rzadką zabudowę w stylu sielskim.
  O ile wodociągi, czy energetyka aktualnie nie wydają się być zagrożone przeciążeniem, o tyle sieć wąskich ulic osiedlowych jest praktycznie
  skazana na zakorkowanie. W omówionych przykładowych inwestycjach gęstość zabudowy wielokrotnie przekraczała założenia MPZP.
  Zdrowotne i środowiskowe konsekwencje istnienia korków są szeroko znane i nie ma potrzeby omawiania ich tutaj po raz kolejny.

## Widoki na przyszłość

Są raczej nieciekawe. Przy ul. Bocianiej zapowiadana jest inwestycja, która na działce o powierzchni ~20&nbsp;000m2
(dla której MPZP sugeruje parcelację na 13 działek pod budownictwo jednorodzinne) planuje wybudowanie 74 domów.
Ponad pięciokrotnie więcej. Łącznie 148 garaży i miejsc postojowych.
Podobnie jak w powyższych przykładach deweloper przewiduje brak parcelacji, bruk ażurowy, zielone tarasy i nasadzenia zastępcze.

> error "Uwaga!"
>
> Dopóki obowiązują aktualne zapisy MPZP i sposób ich interpretacji **żadna** działka budowlana na Kowalach,
> nie jest wolna od ryzyka zupełnego zabetonowania.

## Jak się bronić?

Tylko Urząd jest w stanie zmienić aktualną sytuację, dostosowując zapisy i egzekwowanie MPZP do takiego stanu,
aby był on faktycznie w stanie odzwierciedlić wizję ze Studium. Rada Osiedla może (i powinna) być środkiem nacisku w tej sprawie.

Zmiany w prawie należy przeprowadzić na dwóch frontach:
* Obrona przed zagęszczeniem
  * Opróćz niemożliwej do wymuszenia parcelacji ustalić w MPZP *Wskaźnik intensywności zabudowy*
    na poziomie zapewniającym rację bytu faktycznej zieleni.
  * Alernatywnie (o ile prawo pozwala) określić minimalną powierzchnię działki przypadającą na **lokal** (nie budynek jednorodzinny).
* Obrona przed zabetonowaniem
  * Wyłączyć z powierzchni biologicznie czynnej dachy i nawierzchnie dróg/parkingów
  * Ewentualnie wliczać ją w 30-50% zamiast jak aktualnie 100%

## Literatura

* [Studium (geoportal)](https://gis.um.wroc.pl/imap/?gpmap=Studium2018)
* [Studium (tekst)](https://gis.um.wroc.pl/www/pliki/studium-2018/tekst_studium_2018.pdf)
* MPZP (mapa): [267 Kowale II cześć wschodnia](http://geoportal.wroclaw.pl/www/mpzp/mpzp267.jpg)
* MPZP (tekst): [267 Kowale II cześć wschodnia](http://uchwaly.um.wroc.pl/uchwala.aspx?numer=XXIX/2255/04)
* [MPZP (geoportal)](https://gis.um.wroc.pl/imap/?gpmap=gp7)
* [MPZP (stara strona, ale z porządnymi mapami)](http://geoportal.wroclaw.pl/www/old/mpzp-pobieranie.shtml)
* [Kiedy dom jednorodzinny może mieć cztery lokale](https://www.rp.pl/nieruchomosci/art16619471-kiedy-dom-jednorodzinny-moze-miec-cztery-lokale)
* [Zieleń w mieście. Dlaczego są potrzebne stare drzewa, a nie młode sadzonki?](https://www.salon24.pl/u/magazyn/946223,zielen-aglomeracyjna-potrzeba-nam-w-miastach-duzych-drzew-a-nie-sadzonek)

*[Studium]: Studium uwarunkowań i kierunków zagospodarowania przestrzennego Wrocławia
*[MPZP]: Miejscowy Plan Zagospodarowania Przestrzennego
